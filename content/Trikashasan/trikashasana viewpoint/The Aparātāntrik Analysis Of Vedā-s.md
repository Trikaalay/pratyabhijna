---
{"title":"■ वेदोंका अपरतंत्रीक विश्लेषण — त्रिक शासन दृष्टिकोन. ■","date":"2025-01-09","tags":["trikashasan","viewpoint","articles","kashmirshaivism","vedas","paratantras","paraparatantras","aparatantras","comparativestudies","history"],"publish":true,"path":"Trikashasan/trikashasana viewpoint/The Aparātāntrik Analysis Of Vedā-s.md","permalink":"/Trikashasan/Trikashasana Viewpoint/The Aparatantrik Analysis Of Vedas/","PassFrontmatter":true}
---

भारतवर्ष अनेकता में एकता का देश है। अति प्राचीन काल से ही विभिन्न ज्ञानविज्ञान की धारायें भारतभूमि को आप्यायित करती आ रही हैं। वेद, उपनिषद्, पुराण, वेदाङ्ग एवं आधिभौतिक आध्यात्मिक शास्त्र यहाँ अपनी पूर्णता के साथ अध्ययन-अध्यापन की परम्परा में प्रवाहित होते रहे हैं। दर्शनशास्त्र इसी प्रवाह की एक महनीय कुल्या है। समस्त ज्ञानविज्ञान का एकमात्र लक्ष्य है—सांसारिक जीवन मे आंनद। अन्यान्य शास्त्र जिस प्रकार के मार्ग का वर्णन करते हैं वह अस्थायी एवं अपूर्ण आंनद प्रदान करता है परंतु दर्शन शास्त्र ही एक ऐसा राजमार्ग है जो जीवन मे ऐकान्तिक एवं आत्यन्तिक आनन्द दिलाने में समर्थ है। उसमें भी पाश्चात्त्य दर्शन केवल सिद्धान्त की बात करता है। उसका व्यावहारिक पक्ष शून्य है। 
![Pasted image 20250109150717.png](../../metadata/images/Pasted%20image%2020250109150717.png)
भारतीय दर्शन की दो प्रमुख धारायें हैं— नैगमिक और आगमिक। ये दोनों धारायें सिद्धान्त एवं साधना की गङ्गा यमुना को एक साथ प्रवाहित करती हैं। नैगमिक अथवा वैदिक साधना के मूल में वेद और आगमिक या तान्त्रिक साधना के मूल में तन्त्र हैं। अपने प्रारम्भिक काल में ये दोनों साधनायें अपने-अपने मार्गों पर शुद्ध रूप से प्रवाहित हो रही थीं किन्तु परवर्ती काल में इन दोनों परम्पराओं में परस्पर मिश्रण अथवा साङ्कर्य हो गया। इतना ही नहीं वैदिक साधनामूलक स्मार्त्त एवं पौराणिक धाराओं में भी मिश्रण हुआ। जिस प्रकार वैदिक साधना के विकासक्रम में अवान्तर धाराओं का उद्भव और विकास हुआ उसी प्रकार तान्त्रिक साधना के क्रम में भी विभिन्न धाराओं का आविर्भाव और साङ्कर्य हुआ। 
![Pasted image 20250109150537.png](../../metadata/images/Pasted%20image%2020250109150537.png)
इस साङ्कर्य का परिणाम यह हुआ कि वैदिक एवं तान्त्रिक दोनों धारायें एक दूसरे की पूरक हो गयीं और तन्त्रशास्त्र के विद्वानों को यह उद्घोष करना पड़ा—

`“गर्भाधानादितः कृत्वा यावदुवाहमेव च।”` 

तथा, 

`“तावत्तु वैदिकं कर्म पश्चाच्छेवे हानन्यभाक्॥”` 

`तत्रास्य गर्भाधानं च युक्तं पुंसवनादिभिः।` 
`गर्भनिष्क्रामपर्यन्तैरेकां कुर्वीत संस्क्रियाम्॥` 
`—तं. आ. १७.३६` 

वेद एवं तन्त्र शब्दात्मक होने पर भी वस्तुतः एक ही ज्ञान के दो प्रकार हैं। ये ज्ञान दिव्य एवं अपौरुषेय है। बहिर्मुखी दृष्टि से वेद शब्द का चाहे जो अर्थ निकाला जाय वस्तुतः एवं तत्त्वतः वेद का स्वरूप अथवा अर्थ अतीन्द्रिय शब्दात्मक सूक्ष्म ज्ञानविशेष है। 
![Pasted image 20250109150917.png](../../metadata/images/Pasted%20image%2020250109150917.png)
मन्त्रद्रष्टा ऋषिगण इसे प्राप्त कर सर्वज्ञ होते थे और अन्त में आत्म-साक्षात्कार कर अपना जीवन सफल बनाते थे। इसीलिये पुराकल्प में लिखा है—

`“यां सूक्ष्मां नित्यामतीन्द्रियां वाचं ऋषयः साक्षात्कृतधर्माणो मन्त्रदृशः पश्यन्ति तां असाक्षात्कृतधर्मेभ्यः परेभ्यः प्रतिवेदयिष्यमाणा बिल्वं समामनन्ति स्वप्ने वृत्तमिव दृष्टश्रुतानुभूतमाचिख्यासन्ते।”` 
 
जिन्होंने धर्मतत्त्व का साक्षात्कार कर लिया है वे ऋषिगण नित्य इन्द्रियातीत सूक्ष्मावाक् का दर्शन करते हैं। जिन्हें धर्मतत्त्व का साक्षात्कार नहीं हुआ है वे उसका दर्शन नहीं कर सकते। ऐसे लोगों को सूक्ष्मावाक् का संवेदन कराने के लिये ऋषिगण उस अतीन्द्रिय वाणी को इन्द्रियगम्य वेद वेदाङ्ग के रूप में प्रकट करते हैं। यह वेद वेदाङ्ग ही “बिल्व” पद का वाच्य है। स्वप्नानुभूति को प्रकट करने के लिये जैसे स्थूल इन्द्रिय वाणी का प्रयोग किया जाता है उसी प्रकार अतीन्द्रिय सूक्ष्मावाक् का भी निरूपण करने के लिये स्थूलवाणी का आश्रयण आवश्यक हो जाता है। परावाक् ही सूक्ष्मावाक् है। वेद इसी परावाक् के अवतीर्ण रूप हैं स्वरूप नहीं क्योंकि मन्त्रदृष्टा ऋषियों को छोड़कर साधारण मनुष्य के समक्ष परावाक् प्रकट हो, यह सम्भव नहीं। वेद वस्तुतः एक और मूलतः अभिन्न है। यह वागात्मक नहीं बोधात्मक है। अभिव्यक्ति काल में यह वागात्मक होकर शब्द-क्रम से प्रकाशित होता है। 
![Pasted image 20250109151315.png](../../metadata/images/Pasted%20image%2020250109151315.png)
वेद शिवप्राप्ति का उपाय है। शिवप्राप्ति “अहम्” ग्रन्थि के कर्त्तन से होती है। “अहम्” ग्रन्थि “अहम्” और “मम्” के रूप में प्रकाशित होती है। प्रचलित वेद अनेक रूपों में आम्नात हैं। ये उस अनाम्नात अखण्ड वेद के अनुकार मात्र है। योगी भर्तृहरि ने भी वेदों को अनुकार ही कहा है—

`प्राप्त्युपायोऽनुकारश्च तस्य वेदो महर्षिभिः।` 
`एकोऽप्यनेकवर्त्मेव समाम्नातः पृथक्पृथक्॥` 
`—वा. प. १.५`
![Pasted image 20250109151441.png](../../metadata/images/Pasted%20image%2020250109151441.png)
वेद ही अपरतन्त्र है जो बोधात्मक एवं वागात्मक हैं। शिव में समवेता शक्ति के तीन रूप हैं ईच्छा; ज्ञान; और क्रिया। ईच्छारूपिणी शक्ति परा और अभेद है। ज्ञानरूपिणी शक्ति पर और अपर भेद से दो प्रकार की हैं। परापरज्ञान बोधात्मक और अपरज्ञान वागात्मक है। यह वागात्मक ज्ञान शास्त्ररूप में प्रतिष्ठित है। बोधात्मक परापरज्ञान वागात्मक अपरज्ञान अर्थात् शब्द पर आरूढ़ होकर अर्थप्रकाशन वेदों में प्रवृत्त होता है। विश्वसृष्टि के उन्मेषकाल में भगवान् परम शिव परापर मुक्ति के सम्पादन के लिये ज्ञान को वेदोंमे प्रकाशित करते हैं। यही ज्ञान वागात्मक होने पर अपरतंत्र नाम से अभिहित होता है। इस प्रकार वेद अपर तंत्र सिद्ध होते है।

— नागकुमार です. 